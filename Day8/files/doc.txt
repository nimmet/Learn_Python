EUs utenrikssjef: Tyskland blokkerer ikke eksport av stridsvogner
EUs utenrikssjef Josep Borrell sier etter et utenriksmøte mandag at Tyskland ikke blokkerer eksport av Leopard 2-stridsvogner, melder nyhetsbyrået Reuters.

Det pågår en debatt om hvorvidt europeiske land skal sende den tyskproduserte Leopard-stridsvognen til Ukraina, noe som i utgangspunktet ikke kan skje uten tysk samtykke.

Flere allierte har den siste tiden presset på for at Tyskland skal sende stridsvognene til Ukraina, noe som står øverst på landets ønskeliste når det gjelder våpenleveranser.

EUs utenriksministre ble på møtet enige om å øke den militære støtten til Ukraina med 500 millioner euro, ifølge AFP og Reuters. (NTB)